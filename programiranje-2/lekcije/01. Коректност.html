<!DOCTYPE html>
<html lang="sr">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Коректност - Програмирање 2</title>
    <link rel="stylesheet" href="../stil.css">
</head>
<body>
<main><nav><a href="../programiranje-2.html">← Назад на листу лекција</a></nav><section id="id1">
<h1>Коректност алгоритама и програма</h1>

<p><em>Делови текста у наставку су преузети из скрипте "Програмирање 2", аутора Предрага Јаничића и Филипа Марића.</em></p>

<h2>Увод</h2>

<p><strong>Исправност тј. коректност</strong> је суштинска особина алгоритама и програма. Иако се некада у пракси користе програми за које се зна да понекад могу да дају и нетачне резултате, то најчешће није случај и од програма се захтева да буде практично апсолутно непогрешив.</p>

<p>Једно од централних питања у развоју програма је питање његове <strong>исправности (коректности)</strong>. Софтвер је у данашњем свету присутан на сваком кораку: софтвер контролише много тога — од банковних рачуна и компоненти телевизора и аутомобила, до нуклеарних електрана, авиона и свемирских летелица.</p>

<div class="problem">
<h3>Последице грешака у софтверу</h3>
<p>У свом том софтверу неминовно су присутне и грешке. Грешка у функционисању даљинског управљача за телевизор може бити тек узнемирујућа, али грешка у функционисању нуклеарне електране може имати разорне последице.</p>
<p><strong>Најопасније грешке</strong> су оне које могу да доведу до великих трошкова, или још горе, до губитка људских живота.</p>
</div>

<h2>Познате софтверске катастрофе</h2>

<h3>Историјски примери</h3>

<ul>
<li><strong>Експлозија ракете Ариане (1996)</strong> - узрокована конверзијом броја из шездесетчетворобитног реалног у шеснаестобитни целобројни запис која је довела до прекорачења</li>

<li><strong>Пад сателита Криосат (2005)</strong> - услед грешке у софтверу због које није на време дошло до раздвајања сателита и ракете која га је носила коштао је Европску Унију око 135 милиона евра</li>

<li><strong>Грешка у Pentium процесору (1994)</strong> - узрокована погрешним индексима у петљи for у оквиру софтвера који је радио дизајн чипа</li>

<li><strong>Пад орбитера послатог на Марс (1999)</strong> - узрокован чињеницом да је део софтвера користио метричке, а део софтвера енглеске јединице</li>
</ul>

<div class="info-box">
<h3>Занимљив пример: Microsoft Excel 2007</h3>
<p>Не нарочито опасан, али веома занимљив пример грешке је грешка у програму Microsoft Excel 2007 који, због грешке у алгоритму форматирања бројева пре приказивања, резултат израчунавања израза <strong>77.1 * 850</strong> приказује као <strong>100 000</strong> (иако је интерно коректно сачуван).</p>
</div>

<h3>Савремени примери</h3>

<h4>Лос Анђелес - авионски саобраћај (2004)</h4>
<p>У Лос Анђелесу је 14. септембра 2004. године више од четиристо авиона у близини аеродрома истовремено изгубило везу са контролом лета. На срећу, захваљујући резервној опреми унутар самих авиона, до несреће ипак није дошло.</p>

<p><strong>Узрок:</strong> Грешка прекорачења у бројачу милисекунди у оквиру система за комуникацију са авионима.</p>

<div class="problem">
<h3>Иронија софтверских грешака</h3>
<p>Да иронија буде већа, ова грешка је била откривена раније, али пошто је до открића дошло када је већ систем био испоручен и инсталиран на неколико аеродрома, његова једноставна поправка и замена није била могућа.</p>
<p><strong>Решење:</strong> Препоручено је да се систем ресетује сваких 30 дана како до прекорачења не би дошло.</p>
<p><strong>Проблем:</strong> Процедура није испоштована и грешка се јавила после тачно 2³² милисекунди, односно 49,7 дана од укључивања система.</p>
</div>

<h4>Немачка - пензиони систем (2005)</h4>
<p>Више од пет процената пензионера и прималаца социјалне помоћи у Немачкој је привремено остало без свог новца када је 2005. године уведен нови рачунарски систем.</p>

<p><strong>Узрок грешке:</strong> Систем, који је захтевао десетоцифрени запис свих бројева рачуна, код старијих рачуна који су имали осам или девет цифара бројеве допуњавао нулама, али са десне уместо са леве стране како је требало.</p>

<h4>Остали занимљиви примери</h4>

<ul>
<li><strong>Y2K проблем:</strong> Једна бака у Америци је на свој 106. рођендан добила позив да мора да крене у школу, јер је систем бележио године помоћу две цифре</li>

<li><strong>Dell и Apple (2006):</strong> Морале су да корисницима замене више од пет милиона лаптоп рачунара због грешке у дизајну батерије компаније Sony која је узроковала да се неколико рачунара запали</li>
</ul>

<div class="info-box">
<h3>Значај софтверских грешака</h3>
<p>Фаталне софтверске грешке и даље се непрестано јављају и оне коштају светску економију <strong>милијарде долара</strong> годишње.</p>
</div>

<h2>Облици испитивања коректности</h2>

<p>Поступак показивања да је програм исправан назива се <strong>верификовање програма</strong>. У развијању техника верификације програма, потребно је најпре прецизно формулисати појам исправности програма.</p>

<h3>Спецификација</h3>

<p><strong>Исправност програма</strong> почива на појму <strong>спецификације</strong>. Спецификација је, неформално, опис жељеног понашања програма који треба написати.</p>

<p>Спецификација се обично задаје у терминима:</p>
<ul>
<li><strong>Предуслова</strong> - услова које улазни параметри програма задовољавају</li>
<li><strong>Постуслова</strong> - услова које резултати израчунавања морају да задовоље</li>
</ul>

<p>Када је позната спецификација, потребно је <strong>верификовати програм</strong>, тј. доказати да он задовољава спецификацију.</p>

<h3>Два основна приступа верификацији</h3>

<h4>1. Динамичка верификација</h4>
<ul>
<li>Подразумева проверу исправности у <strong>фази извршавања програма</strong></li>
<li>Најчешће путем <strong>тестирања</strong></li>
</ul>

<h4>2. Статичка верификација</h4>
<ul>
<li>Подразумева анализу <strong>изворног кода програма</strong></li>
<li>Често коришћењем <strong>формалних метода и математичког апарата</strong></li>
</ul>

<h2>Тестирање</h2>

<p><strong>Систематично тестирање</strong> је сигурно најзначајнији облик постизања високог степена исправности програма. Тестирањем на већем броју исправних улаза и упоређивањем добијених и очекиваних резултата може се открити велики број грешака.</p>

<div class="problem">
<h3>Ограничења тестирања</h3>
<p><strong>Нагласимо да се тестирањем не може показати да је програм коректан, већ само да није коректан.</strong></p>
<p>Наиме, практично никада није могуће испитати понашање програма баш на свим исправним улазима.</p>
</div>

<h3>Пример сложености тестирања</h3>

<p>Већ програм који сабира два 32-битна броја има <strong>2³² × 2³² = 2⁶⁴</strong> исправних комбинација улазних параметара и исцрпно тестирање оваквог програма би трајало годинама.</p>

<h3>Практични приступи тестирању</h3>

<p>Зато се исцрпно тестирање скоро никада не спроводи, већ се програми тестирају тако да се улази бирају пажљиво:</p>

<ul>
<li>Тако да покрију <strong>различите гране током извршавања програма</strong></li>
<li>Посебно се тестира понашање програма на <strong>граничним улазима</strong> (енгл. edge cases, corner cases)</li>
<li>Програми понекад не обрађују све специјалне случајеве како би требало</li>
</ul>

<div class="zadatak">
<h3>Савет за почетнике</h3>
<p>Многи системи за учење програмирања (такозвани <strong>грејдери</strong>, енгл. grader) оцењују ученичка решења тестирањем на већем броју тест-примера и савет почетницима је да током учења обавезно користе овакве системе.</p>
</div>

<h2>Аспекти коректности</h2>

<p>Коректност се огледа кроз два аспекта:</p>

<h3>1. Парцијална коректност</h3>
<p>Свака вредност коју алгоритам израчуна за улазне параметре који задовољавају спецификацију (тј. предуслов) мора да задовољи спецификацију (тј. постуслов).</p>

<h3>2. Заустављање</h3>
<p>Алгоритам мора да се заустави за све улазе који задовољавају спецификацију (тј. предуслов).</p>

<div class="info-box">
<h3>Тотална коректност</h3>
<p>Већина алгоритама које ћемо проучавати у овом курсу биће <strong>потпуни</strong> тј. заустављаће се за све допуштене улазе.</p>
<p>За заустављајуће парцијално коректне алгоритме кажемо да су <strong>тотално коректни</strong>.</p>
</div>

<div class="problem">
<h3>Теоријско ограничење</h3>
<p>Интересантно, доказано је да <strong>не постоје алгоритми</strong> којима би се испитивала горе наведена својства алгоритама.</p>
<p>Ово је познато као проблем <strong>одлучивости</strong> у теорији рачунарства.</p>
</div>

</section></main>
</body>
</html>